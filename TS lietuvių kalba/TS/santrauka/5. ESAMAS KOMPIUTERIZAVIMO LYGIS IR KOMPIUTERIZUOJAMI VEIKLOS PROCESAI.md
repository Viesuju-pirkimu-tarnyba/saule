## 5. ESAMAS KOMPIUTERIZAVIMO LYGIS IR KOMPIUTERIZUOJAMI VEIKLOS PROCESAI

**CVP IS paskirtis** - identifikuoti ir autentifikuoti perkančiąsias organizacijas, ar jų įgaliotas kitas organizacijas, atliekančias pirkimus, institucijas, atsakingas už ES lėšomis finansuojamų projektų atranką, jų įgyvendinimo priežiūrą, pareiškėjams ir projektų vykdytojams teikiančias informaciją apie projektų rengimo bei įgyvendinimo reikalavimus (toliau - Įgyvendinančiosios institucijos) ir tiekėjų atstovus leidžiant jiems naudotis CVP IS teikiamomis priemonėmis viešųjų pirkimų, pirkimų, kuro pirkimų ir koncesijų suteikimo procedūrų atlikimui, elektroniniu būdu tvarkyti informacinės sistemos duomenis, teikti informaciją duomenų gavėjams procedūrų atlikimo tikslu, identifikuoti galimus interesų konfliktus, identifikuoti ar tiekėjai atitinka Viešųjų pirkimų įstatymo reikalavimus dėl pašalinimo pagrindų.

Pagrindinės CVP IS funkcijos:

•	Administruoti ir sisteminti Pirkimo vykdytojų, Įgyvendinančiųjų organizacijų; Viešųjų pirkimų tarnybos, Lietuvos mokslo tarybos, Transporto investicijų direkcijos, Mokslo, inovacijų ir technologijų agentūros, UAB „Investicijų ir verslo garantijos“, Lietuvos Respublikos valstybės kontrolės, Lietuvos Respublikos specialiųjų tyrimų tarnybos, Lietuvos Respublikos finansinių nusikaltimų tarnybos, Lietuvos Respublikos konkurencijos tarybos (toliau – Priežiūros institucijos) ir tiekėjų duomenis;

•	priimti, tvarkyti, kaupti, apdoroti ir viešinti viešųjų pirkimų, pirkimų, kuro pirkimų ir koncesijų suteikimo duomenis;

•	kurti, siųsti ir saugoti vidinius bei išorinius sisteminius pranešimus;

•	rinkti, kaupti, perduoti ir analizuoti informaciją apie numatomus ir atliekamus viešuosius pirkimus, pirkimus, kuro pirkimus, koncesijų suteikimą, sudarytas pirkimo sutartis ir pirkimų sutarčių įvykdymo rezultatus;

•	saugoti ir archyvuoti viešųjų pirkimų, pirkimų, kuro pirkimų ir koncesijų suteikimo dokumentus.

Šiuo metu su pirkimų vykdymu ir kontrole susiję procesai bei pagalbiniai procesai vykdomi:
1.	CVP IS;
2.	Viešųjų pirkimų rizikos valdymo informacinėje sistemoje (toliau – VPRV IS);
3.	Kitomis organizacinėmis priemonėmis – DVS, VPT svetainė, el. paštu, naudojant ofiso programinę įrangą (*.doc, *.docx ir kt. formato failai) ir kt.
	
CVP IS sudarantys komponentai pateikiami 2 lentelėje.
_2 lentelė. CVP IS komponentai_

Komponentas | Paskirtis | Naudojama programinė įranga
-- | -- | --
VPM   IS | Viešųjų pirkimų monitoringo informacinė sistema   (toliau – VPM IS), skirta VPT ir kitų valstybės (savivaldybių) institucijų,   pirkimų vykdytojų, tiekėjų (rangovų) bei visuomenės poreikių tenkinimui. VPM   IS apima šias funkcijas:    ·        skelbimų publikavimas, paieška ir filtravimas,   skelbimų įvedimas, redagavimo peržiūra, publikavimas ir archyvavimas;   ·        ataskaitų įvedimas, redagavimas ir   archyvavimas;   ·        sutarčių įvedimas, redagavimas ir   archyvavimas. | Microsoft   IIS, Microsoft ASP Classic, Microsoft SQL Server 2005 (integracijos sukurtos   panaudojant Microsoft BizTalk Server 2006).
CVPP | Centrinis viešųjų pirkimų portalas (toliau – CVPP),   skirtas viešųjų pirkimų skelbimų ir ataskaitų informacijai viešinti. CVPP   apima šias funkcijas:   ·        planuojamų atlikti viešųjų pirkimų suvestinės   tvarkymas ir publikavimas;   ·        techninių specifikacijų publikavimas ir   tvarkymas, skelbimų, ataskaitų ir sutarčių publikavimas;   ·        socialinių įmonių gaminamų prekių, teikiamų   paslaugų ir atliekamų darbų sąrašo tvarkymas ir publikavimas;   ·        informacijos apie pirkimo sutarties   neįvykdžiusius ar netinkamai ją įvykdžiusius tiekėjus, kai pirkimo sutartis   buvo nutraukta dėl esminio pirkimo sutarties pažeidimo, kaip jis apibrėžtas   Lietuvos Respublikos civiliniame kodekse, arba kai įsiteisėjo teismo   sprendimas, kuriuo tenkinami pirkimo vykdytojo reikalavimai pripažinti   pirkimo sutarties neįvykdymą ar netinkamą įvykdymą esminiu ir atlyginti dėl   to patirtus nuostolius, tvarkymas ir administravimas;   ·        laimėjusių dalyvių pasiūlymų, sudarytų sutarčių   ir sutarties sąlygų pakeitimų publikavimas, laikantis asmens duomenų teisinės   apsaugos įstatymo nuostatų. | Microsoft   IIS, Joomla CMS, My SQL, (integracijos sukurtos panaudojant Microsoft BizTalk   Server 2006).
Integracijos   platforma | Komponentas, kuris skirtas duomenų mainams tarp VPT   naudojamų informacinių sistemų (VPM IS, CVPP, CTM) užtikrinti. | Microsoft   BizTalk Server 2006.
CTM | Viešųjų   pirkimų procedūrų vykdymo posistemė (toliau – CTM), kuri apima šias   funkcijas:   ·        identifikavimas, registravimas, aktyvavimas,   stabdymas, pašalinimas ir duomenų apie naudotojus tvarkymas, naudotojų   veiksmų ir įvykių registravimas ir saugojimas;   ·        tvarkymas, apimantis funkcijas leidžiančias   organizuoti, saugoti, perduoti, šalinti ir kitaip tvarkyti elektroninius   dokumentus bei jų meta duomenis;   ·        pirkimų grupių sukūrimas, tvarkymas,   šalinimas, elektroninių pirkimų sukūrimas, tvarkymas, nutraukimas,   elektroninių pirkimų procedūrų šablonų nustatymas, apimantis funkcijas   leidžiančias nustatyti taisykles, loginius ir kiekinius nustatymus bei   apribojimus elektroninių pirkimų elektroninėms procedūroms, elektroninio   pirkimo objektų sąrašo sudarymas, tvarkymas, importavimas ir eksportavimas,   kvalifikacinių klausimų tvarkymas, elektroninio pirkimo audito sekos   peržiūra, elektroninio pirkimo pasiūlymų tvarkymas ir teikimas, pasiūlymo   dokumentų tvarkymas, kainos pateikimo nustatymų tvarkymas, pasiūlymų analizė   ir įvertinimas;   ·        pasiūlymų dokumentų patvirtinimas skaitmeniniu   parašu, pasiūlymų patvirtinimas ir pateikimas;   ·        vidinių bei išorinių sisteminių pranešimų ir   elektroninių laiškų kūrimo, pranešimų, kūrimo, siuntimo ir saugojimo   funkcijas. | -

Esamos situacijos problematika:
Lietuvos Respublikos nacionalinėje kovos su korupcija 2015-2025 m. programoje, patvirtintoje Lietuvos Respublikos Seimo 2015 m. kovo 10 d. nutarimu Nr. XII-1537 „Dėl Lietuvos Respublikos nacionalinės kovos su korupcija 2015–2025 metų programos patvirtinimo“ (toliau – Programa) yra įvardytos 8 prioritetinės sritys, kuriose korupcijos paplitimo galimybė yra didžiausia. Viena iš šių sričių yra viešieji pirkimai.

Aukštą korupcijos lygį viešųjų pirkimų srityje lemiančios priežastys: 
•	didelė viešųjų pirkimų įtaka šalies ekonomikai ir verslo subjektams,
•	nepakankamai veiksmingas kontrolės mechanizmas, 
•	nepakankama atsakomybė už padarytus pažeidimus, 
•	politikų įtaka ir pan. 

Tam tikrais atvejais korupcijai pasireikšti vis dar turi įtakos neformalūs išankstiniai susitarimai, kvalifikacinių reikalavimų pritaikymas proteguojamoms įmonėms, nereikalingų prekių, paslaugų ar papildomų darbų pirkimas, netinkamas sutarčių vykdymas ir nepakankama jų vykdymo priežiūra, tiekėjų piktnaudžiavimas jiems suteikta teise ginti savo interesus, nepakankama socialinių įmonių konkurencija, neleistini tokių įmonių susitarimai ir piktnaudžiavimas socialinės įmonės statusu, konkurenciją ribojantys (karteliniai) susitarimai. Viešuosiuose pirkimuose dalyvaujantys tiekėjai sudaro neleistinus susitarimus ir pagal šiuo metu galiojantį teisinį reguliavimą sudėtinga tokius tiekėjus pašalinti iš viešojo pirkimo.

**Pagrindinė sprendžiama problema** - nepakankamai automatizuota viešųjų pirkimų vykdymo sistema, sudaranti prielaidas įvairioms korupcijoms apraiškoms. Elektroninio valdymo plėtra yra vienas iš įrankių siekiant skaidrumo, viešumo ir piliečių įtraukimo į valdymo ir demokratinius procesus.

Atsižvelgiant į aukščiau išvardintas problemas bei remiantis teisės aktais, modernizuojant CVP IS planuojama kompiuterizuoti šias atliekamas veiklas:

•	Integruoti sistemą su kitų institucijų, kurių duomenys reikšmingi viešųjų pirkimų procedūroje bei kontroliuojančių institucijų sistemomis – tai leistų atsisakyti popierinių dokumentų iš kompetentingų institucijų gavimo, būtų išvengta dokumentų klastojimo.

•	automatizuoti pirkimų procesą nuo pat pirkimo planavimo iki sutarties sudarymo, kad jame būtų kuo mažiau žmogiško faktoriaus bei būtų išvengta neteisingos informacijos teikimo ar dokumentų klastojimo.

•	kurti priemones didesniam informacijos viešinimui. Viešumas yra pagrindinė priemonė kovojant su korupcija; 

•	sukurti priemones mažos vertės pirkimų vykdymui siekiant nešališko ir patogaus tiekėjų parinkimo, ypatingai neskelbiamų pirkimų atveju. Mažos vertės pirkimai sudaro nemažą dalį viešųjų pirkimų, jiems atlikti turi būti sukurtos patogios ir užkertančios kelią galimam piktnaudžiavimui priemonės;

•	sukurti sąsajas su sistemomis ar funkcionalumus, leidžiančius atsekti potencialų interesų konfliktą;

•	užkardyti korupcines schemas vykdant viešųjų pirkimų sutartis – viena iš korupcijos atsiradimo galimybių viešuosiuose pirkimuose yra sutarties sąlygų nustatymas, kai vienas iš tiekėjų nesirengia jų vykdyti, todėl reikalinga griežtesnė sutarčių priežiūra ir tam skirtos priemonės sistemoje. Numatoma, kad sutartis būtų elektroninė, pildoma sistemoje, joje būtų pildomi ir sutarties pakeitimai, kas leistų tiksliau ir operatyviau identifikuoti sutarčių vykdymo pažeidimus;

•	automatizuoti pažymų apie sėkmingai įvykdytas sutartis išdavimo procedūrą;

•	kuriant automatines priemones tiekėjų, kurie įtraukti į “juoduosius sąrašus” pašalinimui iš pirkimo procedūros;

•	įgyvendinant kitas priemones, padedančias užkardyti korupcinio pobūdžio veikas.

CVP IS esami veiklos procesai detalizuojami 10.2 skyriuje. Lentelės 5 skiltyje nurodoma, kurioje aplinkoje ir kokių priemonių pagalba šiuo metu vykdomas procesas.
CVP IS būsimi veiklos procesai pateikiami 10.3 skyriuje. Lentelės 5 skiltyje nurodoma, kokie procesai modernizavimus CVP IS bus vykdomi CVP IS priemonių pagalba.
