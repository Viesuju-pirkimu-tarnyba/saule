<h2 align="center"> CENTRINĖS VIEŠŲJŲ PIRKIMŲ INFORMACINĖS SISTEMOS MODERNIZAVIMO PASLAUGŲ TEIKIMO SUTARTIS </h2>

                           2021 m.                              d.   Nr.
                                   Vilnius

Viešųjų pirkimų tarnyba, juridinio asmens kodas – 188656261, įsikūrusi adresu Kareivių g. 1, LT-08221 Vilnius, atstovaujama ________________________________________, veikiančios pagal __________________________________________________, (toliau – Paslaugų gavėjas),

ir

________________________________________, juridinio asmens kodas ____________________, buveinės adresas ______________________________ (nurodyti), (toliau – Paslaugų teikėjas), atstovaujama (-as) ________________________________________, veikiančio (-ios) pagal ______________________________,
toliau Paslaugų gavėjas ir Paslaugų teikėjas kartu vadinamos Šalimis, vadovaudamosi atviro konkurso ____________________ sąlygomis ir Viešųjų pirkimų komisijos 2021 m. ____________________ d. posėdžio sprendimu, sudaro šią Centrinės viešųjų pirkimų informacinės sistemos (toliau – SAULĖ IS) modernizavimo paslaugų teikimo sutartį (toliau – Sutartis).

### I. SUTARTIES OBJEKTAS

1.	Sutarties objektas – SAULĖ IS modernizavimo paslaugos (toliau – Paslaugos). Sutarties tikslas – sukurti SAULĖ IS modulius bei pritaikyti SAULĖ IS veikimui ne blogesne apimtimi kaip šiuo metu veikianti Centrinė viešųjų pirkimų informacinės sistema (toliau – CVP IS).
2.	Paslaugų savybės, vykdymo etapai ir terminai bei kita informacija apie Paslaugas detalizuojama Sutarties 1 priede „Techninė specifikacija“ ir Sutarties 2 priede – „Paslaugų teikėjo pasiūlymas“, kurie yra neatskiriama Sutarties dalis. Paslaugų teikėjas, vykdydamas Sutartį, privalo vadovautis Sutarties ir jos priedų sąlygomis, įvykdyti visus juose nurodytus reikalavimus.
3.	Paslaugos teikiamos įgyvendinant Projektą „Centrinės viešųjų pirkimų informacinės sistemos modernizavimas“ (Projekto kodas: 10.1.2-ESFA-V-916-01-0015) (toliau – Projektas). Projektas įgyvendinamas pagal 2014–2020 metų Europos Sąjungos fondų investicijų veiksmų programos 10 prioriteto „Visuomenės poreikius atitinkantis ir pažangus viešasis valdymas“ Nr. 10.1.2-ESFA–V-916 priemonę „Nacionalinių kovos su korupcija priemonių įgyvendinimas“.
4.	Paslaugos turi būti teikiamos Techninėje specifikacijoje nurodytais etapais. Paslaugų teikėjo sutartinių įsipareigojimų vykdymą prižiūrės ir kontroliuos Paslaugų gavėjas kartu su Techniniu prižiūrėtoju – jungtinės veiklos partneriais UAB ForIT ir UAB IQ projects, su kuriais Paslaugų gavėjas 2019-12-30 yra sudaręs Paslaugų pirkimo sutartį Nr. 11F-70. 
5.	Techninėje specifikacijoje nurodyti  Paslaugų teikimo etapai turi būti vykdomi pagal Paslaugų teikėjo ir Paslaugų gavėjo suderintą ir Šalių raštu patvirtintą Projekto vykdymo reglamentą, laikantis Sutarties vykdymo plane-grafike nustatytų terminų, kurie turi atitikti Techninėje specifikacijoje ir Paslaugų teikėjo pasiūlyme numatytus Paslaugų teikimo terminus ir įvardintas veiklas, pagal pateiktą lentelę. Projekto vykdymo reglamente turi būti numatyti Šalių susitikimai Sutarties vykdymo eigai aptarti, kurie turi vykti ne rečiau kaip kas mėnesį. Projekto vykdymo reglamento projektą ir Sutarties vykdymo planą-grafiką Paslaugų teikėjas turi pateikti Paslaugų gavėjui el. paštu derinti ne vėliau kaip per 14 (keturiolika) dienų nuo Sutarties įsigaliojimo dienos. Paslaugų gavėjas pastabas Projekto vykdymo reglamento projektui ir Sutarties vykdymo planui-grafikui el. paštu pateikia ne vėliau kaip per 7 (septynias) dienas nuo jo gavimo dienos. Bet kokiu atveju, Projekto vykdymo reglamentas ir Sutarties vykdymo planas-grafikas turi būti Šalių suderintas ir pasirašytas ne vėliau kaip per 15 (penkiolika) darbo dienų nuo Sutarties įsigaliojimo dienos. Šalių patvirtintas Projekto vykdymo reglamentas ir Sutarties vykdymo planas-grafikas gali būti keičiamas abiejų Šalių rašytiniu sutarimu Sutartyje nustatytomis sąlygomis ir tvarka.

### II. PASLAUGŲ KAINA IR ATSISKAITYMO TVARKA

6.	Bendra Paslaugų kaina (Sutarties kaina) – __________ Eur (suma žodžiais), įskaitant pridėtinės vertės mokestį, toliau – PVM. Atsižvelgus į tai, bendra Paslaugų kaina be PVM yra __________ Eur (suma žodžiais), PVM sudaro __________ Eur (suma žodžiais). Siekiant įvykdyti SAULĖ IS modernizavimo etapus ir esant papildomam finansavimui, Paslaugų gavėjas vadovaujantis Viešųjų pirkimų įstatymo nuostatomis gali įsigyti papildomų paslaugų ir /ar licencijų iki 50 proc. paslaugų nuo bendros sutarties vertės.
7.	Į Sutarties kainą įskaitoma Paslaugų kaina, visi mokesčiai ir rinkliavos bei kitos išlaidos, susijusios su tinkamu Sutarties vykdymu.
8.	Sutarties kaina negali būti keičiama dėl bendro kainų lygio ir (ar) mokesčių pasikeitimo, išskyrus Sutarties 13 punkte nurodytą atvejį.
9.	Paslaugų gavėjas įsipareigoja už faktiškai ir tinkamai suteiktas Paslaugas apmokėti Paslaugų teikėjui pagal jo pateiktą PVM sąskaitą-faktūrą (ar ją atitinkantį finansinį dokumentą) ir abiejų šalių pasirašytą Paslaugų rezultatų perdavimo-priėmimo aktą. Sutarties kainodara ir apmokėjimo tvarka nurodyta Sutarties priede Nr. 5 „Sutarties kainodara ir mokėjimo grafikas“.
10.	 Paslaugų gavėjas už tinkamai ir laiku suteiktas Paslaugas, jeigu nėra pareiškęs Paslaugų teikėjui pretenzijos dėl sutartinių įsipareigojimų nevykdymo ar netinkamo vykdymo, atsiskaito per 30 (trisdešimt) dienų nuo perdavimo-priėmimo akto pasirašymo ir sąskaitos-faktūros gavimo dienos. Tiekėjas sąskaitas-faktūras teikia tik elektroniniu būdu. Elektroninės sąskaitos-faktūros, atitinkančios Europos elektroninių sąskaitų-faktūrų standartą, kurio nuoroda paskelbta 2017 m. spalio 16 d. Komisijos įgyvendinimo sprendime (ES) 2017/1870 dėl nuorodos į Europos elektroninių sąskaitų faktūrų standartą ir sintaksių sąrašo paskelbimo pagal Europos Parlamento ir Tarybos direktyvą 2014/55/ES (OL 2017 L 266, p. 19) (toliau – Europos elektroninių sąskaitų faktūrų standartas), teikiamos Tiekėjo pasirinktomis priemonėmis. Europos elektroninių sąskaitų-faktūrų standarto neatitinkančios elektroninės sąskaitos faktūros gali būti teikiamos tik naudojantis informacinės sistemos „E. sąskaita“ priemonėmis („E. sąskaita“ svetainė pasiekiama adresu www.esaskaita.eu). Gavėjas elektronines sąskaitas-faktūras priima ir apdoroja naudodamasis informacinės sistemos „E. sąskaita“ priemonėmis. Elektroninė sąskaita-faktūra suprantama kaip sąskaita-faktūra, išrašyta, perduota ir gauta tokiu elektroniniu formatu, kuris sudaro galimybę ją apdoroti automatiniu ir elektroniniu būdu. Nesant objektyvių galimybių sąskaitas pateikti pagal šiame punkte nustatytus reikalavimus, jas Tiekėjas pateikia el. paštu saskaita@vpt.lt. Jei pagal Projektui taikomus teisės aktus, sutartis, susitarimus ir (ar) Paslaugų gavėjo nuožiūra, tarpiniai ir (ar) galutiniai Paslaugų teikimo rezultatai turėtų būti suderinti su Projekto įgyvendinimą kontroliuojančiomis institucijomis, apmokėjimas už Paslaugas atliekamas per 20 (dvidešimt) dienų nuo Projekto įgyvendinimą kontroliuojančių institucijų, Paslaugų gavėjo šioje Sutartyje numatyta tvarka priimtų ir per protingą terminą Projekto įgyvendinimą kontroliuojančioms institucijoms perduotų Paslaugų teikimo rezultatų patvirtinimo, bet ne vėliau kaip per 60 (šešiasdešimt) dienų nuo sąskaitos-faktūros gavimo dienos. Jei Projekto įgyvendinimą kontroliuojančios institucijos nepatvirtina Paslaugų gavėjo Sutartyje nustatyta tvarka priimtų Paslaugų teikimo rezultatų, Paslaugų gavėjas grąžina juos Paslaugų teikėjui tikslinimui.
11.	Sudarius Sutartį, tačiau ne vėliau negu Sutartis pradedama vykdyti, Paslaugų teikėjas įsipareigoja Paslaugų gavėjui pranešti tuo metu žinomų subtiekėjų pavadinimus, kontaktinius duomenis ir jų atstovus. Paslaugų teikėjas privalo informuoti apie minėtos informacijos pasikeitimus visu Sutarties vykdymo metu, taip pat apie naujus subtiekėjus, kuriuos jis ketina pasitelkti vėliau.
12.	Paslaugų gavėjas taip pat nustato tiesioginio atsiskaitymo su subteikėjais galimybę. Paslaugų gavėjas, Paslaugų teikėjui pasiūlyme nurodžius arba vadovaujantis Sutartimi, pranešus apie subteikėjo pakeitimą arba naujo pasitelkimą, ne vėliau kaip per 3 (tris) darbo dienas, nuo Sutarties sudarymo, ar Paslaugų teikėjo pranešimo, informuoja subteikėjus apie tokią tiesioginio atsiskaitymo galimybę, o subteikėjas, norėdamas pasinaudoti tokia galimybe, raštu pateikia prašymą Paslaugų gavėjui. Tuo tikslu turi būti sudaroma trišalė sutartis tarp Paslaugų gavėjo, Paslaugų teikėjo ir konkretaus subteikėjo pagal šiame punkte aprašytas sąlygas, joje numatant Paslaugų teikėjo teisę prieštarauti nepagrįstiems mokėjimams subteikėjui. Jei Paslaugų teikėjas neprieštarauja nepagrįstiems mokėjimams subteikėjui, Paslaugų gavėjas Paslaugų teikėjo vardu perveda sumas, kurios nurodytos Paslaugų teikėjo pateikiamose sąskaitose-faktūrose arba subteikėjo Paslaugų gavėjui pateiktuose dokumentuose kaip subteikėjui mokėtinos sumos už Paslaugų teikėjo įsipareigojimų pagal Sutartį dalį, tiesiogiai atitinkamam subteikėjui į jo banko sąskaitą. Tokie mokėjimai yra laikomi tinkamu Paslaugų gavėjo atsiskaitymu su Paslaugų teikėju pagal Sutartį ir tinkamu Paslaugų teikėjo atsiskaitymu su atitinkamu (-ais) subteikėju (-ais) pagal jų tarpusavio sutartis. Tokia trišalė sutartis laikoma sudėtine Sutarties dalimi.
13.	Sutarties kaina Sutarties galiojimo laikotarpiu negali būti perskaičiuojama (didinama ar mažinama), išskyrus atvejus, kai pasikeičia (padidėja ar sumažėja) PVM tarifas, kuris turėjo tiesioginės įtakos Sutarties kainai. Raštu susitarus Paslaugų teikėjui ir Paslaugų gavėjui ir ne vėliau kaip Paslaugų perdavimo-priėmimo akto pasirašymo dieną, perskaičiuojama tik ta kainos dalis, kuriai turėjo įtakos pasikeitęs PVM tarifas, ir tik pasikeitusio mokesčio dydžiu. Sutarties kainos perskaičiavimą dėl pasikeitusio (padidėjusio ar sumažėjusio) PVM tarifo inicijuoja Paslaugų teikėjas, kreipdamasis į Paslaugų gavėją raštu, pateikdamas konkrečius skaičiavimus dėl pasikeitusio mokesčio įtakos Sutarties kainai. Paslaugų gavėjas taip pat turi teisę inicijuoti Sutarties kainos perskaičiavimą dėl pasikeitusio (padidėjusio ar sumažėjusio) PVM tarifo. Sutarties kainos perskaičiavimas įforminamas Šalių pasirašomu susitarimu, kuriame užfiksuojama perskaičiuota Sutarties kaina bei šio perskaičiavimo įsigaliojimo sąlygos.
14.	Už Sutartyje nenurodytas, tačiau Paslaugų teikėjo dėl kokių nors priežasčių suteiktas paslaugas (jeigu taip įvyktų), Paslaugų gavėjas nemoka.

### PASLAUGŲ REZULTATŲ PERDAVIMO-PRIĖMIMO TVARKA

15.	Pagal Sutartį faktiškai ir tinkamai suteiktų Paslaugų rezultatai perduodami Paslaugų rezultatų perdavimo-priėmimo aktu, kurį pasirašo Paslaugų gavėjas, Techninis prižiūrėtojas ir Paslaugų teikėjas. Paslaugų rezultatų perdavimo-priėmimo akto pasirašymo diena laikoma tinkamai suteiktų atitinkamų Paslaugų diena, išskyrus jei Sutarties 10 punkte numatytu atveju Projektą kontroliuojančios institucijos nepatvirtina tarpinių ir (ar) galutinių Paslaugų teikimo rezultatų. Šalių pasirašytas Paslaugų rezultatų perdavimo-priėmimo aktas yra pagrindas PVM sąskaitai-faktūrai (ar ją atitinkančiam finansiniam dokumentui) išrašyti.
16.	Atsižvelgiant į Sutarties objektą ir Sutartimi teikiamų Paslaugų pobūdį bei apimtį, pagal Sutarties 9 punkte ir Apmokėjimo grafike sudaromi tarpiniai Paslaugų rezultatų perdavimo-priėmimo aktai, kuriais perduodami Paslaugų teikimo rezultatai, taip pat galutinis Paslaugų rezultatų perdavimo-priėmimo aktas, Paslaugų teikėjui suteikus visas Techninėje specifikacijoje numatytas Paslaugas, įskaitant Sutarties 17 punkte nurodytų reikalavimų įgyvendinimą.
17.	Tarpiniai ir galutinis Paslaugų rezultatų perdavimo-priėmimo aktai Paslaugų gavėjui pateikiami derinti tik galutinai suderinus visus atitinkamiems etapams reikalingus dokumentus, numatytus Techninėje specifikacijoje, Projekto vykdymo reglamente, Sutarties vykdymo plane-grafike ir / ar Paslaugų teikėjo pasiūlyme.
18.	Galutinis Paslaugų rezultatų perdavimo-priėmimo aktas Paslaugų gavėjui pateikiamas derinti tik pasirašius tarpinius Paslaugų rezultatų perdavimo-priėmimo aktus. Paslaugų gavėjas įsipareigoja komentarus ir pastabas galutiniam Paslaugų rezultatų perdavimo-priėmimo aktui pateikti ne vėliau kaip per 10 (dešimt) darbo dienų. Paslaugų teikėjas pagal pateiktus komentarus ir pastabas galutinį Paslaugų rezultatų perdavimo-priėmimo aktą turi pakoreguoti per 3 (tris) darbo dienas.
19.	Suderinus tarpinius ir galutinį Paslaugų rezultatų perdavimo-priėmimo aktus, juos Paslaugų gavėjui pasirašyti pateikia Paslaugų teikėjas. Pasirašant tarpinius ir galutinį Paslaugų rezultatų perdavimo-priėmimo aktus, Paslaugų teikėjas perduoda Paslaugų gavėjo nuosavybėn visus atitinkamų etapų Paslaugų teikimo rezultatus, įskaitant, bet neapsiribojant technologinio sprendimo išeities tekstus prieinamus redagavimui (neuždarytus), jam naudoti reikiamas licencijas, ir visas teises į juos, įskaitant, bet neapsiribojant autorines, kitas intelektinės ar pramoninės nuosavybės teises, visus Techninėje specifikacijoje ir Paslaugų teikėjo pasiūlyme numatytus dokumentus, juose numatytomis formomis ir visas teises į juos, nuo tinkamai suteiktų Paslaugų rezultatų perdavimo-priėmimo akto pasirašymo momento. Paslaugų gavėjas tampa vienasmeniu SAULĖ IS savininku, turintis neribotas teises laike ir erdvėje modifikuoti  SAULĖ IS  (keisti, modernizuoti ir t.t.).

### PASLAUGŲ GAVĖJO TEISĖS IR PAREIGOS 

20.	Paslaugų gavėjas turi teisę:
20.1.	siekiant užtikrinti tinkamą Sutarties vykdymą ir Paslaugų teikimo tikslų įgyvendinimą, keisti teikiamų Paslaugų turinį, kiek tai ir kaip tai numatyta Techninėje specifikacijoje bei nepažeidžiant Viešųjų pirkimų įstatymo nuostatų.
20.2.	nemokėti už Paslaugas, kol Sutarties 10 punkte numatytu atveju nebus gautas Projekto įgyvendinimą kontroliuojančių institucijų pritarimas;
20.3.	nemokėti už faktiškai ir tinkamai suteiktas Paslaugas, jeigu PVM sąskaitoje- faktūroje (ar ją atitinkančiame finansiniame dokumente) nurodyta neteisinga suma (kol bus išsiaiškinta su Paslaugų teikėju ir PVM sąskaitoje-faktūroje (ar ją atitinkančiame finansiniame dokumente) bus nurodyta teisinga suma). Apie PVM sąskaitoje-faktūroje (ar ją atitinkančiame finansiniame dokumente) nurodytą neteisingą sumą Paslaugų gavėjas privalo ne vėliau kaip per 10 (dešimt) darbo dienų raštu informuoti Paslaugų teikėją;
20.4.	reikalauti Paslaugų teikėjo be papildomo užmokesčio keisti tarpiniais Paslaugų rezultatų perdavimo-priėmimo aktais priimtų rezultatų kokybę, jei dėl šių tarpinių rezultatų kokybės trūkumų galutinių Sutarties vykdymo rezultatų priėmimo metu negalės būti ir (ar) negali būti užtikrinamas viešojo pirkimo ir Sutarties tikslo pasiekimas ir sudaromas galutinis Paslaugų rezultatų perdavimo-priėmimo aktas;
20.5.	reikalauti Paslaugų teikėjo nuostolių, patirtų dėl Sutartyje numatytų įsipareigojimų nevykdymo ar Sutarties pažeidimo, atlyginimo;
20.6.	Sutartyje numatyta tvarka, sąlygomis ir terminais pasinaudoti Sutarties įvykdymo užtikrinimo priemonėmis;
20.7.	reikalauti Paslaugų teikėjo sumokėti baudą, Sutartyje nustatyta tvarka ir terminais;
20.8.	reikalauti Paslaugų teikėjo sumokėti delspinigius, numatytus Sutartyje;
20.9.	priskaičiuotų delspinigių sumos ar baudos dydžiu vienašališkai mažinti savo piniginę prievolę Paslaugų teikėjui pagal Sutartį;
20.10.	vienašališkai nutraukti Sutartį joje nustatyta tvarka;
20.11.	kitos Paslaugų gavėjo teisės, nurodytos Sutartyje, jos prieduose, teisės aktuose, taikomuose Paslaugų teikimui, ir (ar) kyla iš šios Sutarties esmės.
21.	Paslaugų gavėjas įsipareigoja:
21.1.	perduoti Paslaugų teikėjui Sutarties vykdymui būtinus dokumentus, suteikti Paslaugų teikėjo specialistams, teiksiantiems Paslaugas ir nurodytiems viešojo pirkimo konkursui pateiktame pasiūlyme, prieigos prie CVP IS ir / ar testinės SAULĖ IS aplinkos teises, pasirašytinai supažindinti su jiems suteiktų teisių sąlygomis, CVP IS ir SAULĖ IS duomenų saugos reikalavimais;
21.2.	teikti Paslaugų teikėjui Sutarties vykdymui būtiną informaciją ir sudaryti Paslaugų teikėjui nuo Paslaugų gavėjo priklausančias sąlygas, kurios būtinos tinkamam Sutartyje ir jos prieduose nustatytų Paslaugų teikėjo įsipareigojimų vykdymui. Gavęs Paslaugų teikėjo paklausimą dėl informacijos, reikalingos Sutarties vykdymui pateikimo, Paslaugų gavėjas įsipareigoja prašomą informaciją pateikti ne vėliau kaip per 5 (penkias) darbo dienas nuo tokio paklausimo gavimo. Jeigu Paslaugų teikėjo prašomos pateikti informacijos apimtis yra didelė arba reikalauja papildomos analizės, Paslaugų gavėjui suteikiamas papildomas (Šalių suderintas) terminas informacijai pateikti;
21.3.	sumokėti už tinkamai ir faktiškai suteiktas Paslaugas Sutartyje nustatyta tvarka ir sąlygomis;
21.4.	pagal kompetenciją Paslaugų teikimo tikslais užtikrinti Paslaugų teikėjui tinkamą bendradarbiavimą su SAULĖ IS ir sistemų ar registrų, su kuriais SAULĖ IS turi sukurtas integracijas, valdytojais, tvarkytojais ar priežiūros paslaugas teikiančiais subjektais;
21.5.	gavęs pastaboms ir derinimui Techninėje specifikacijoje numatytus dokumentus, pastabas ir komentarus pateikti Techninėje specifikacijoje nustatytais terminais;
21.6.	pateikti pastabas Paslaugų rezultatų perdavimo-priėmimo aktų projektams, kaip tai numatyta Sutartyje;
21.7.	nedelsdamas raštu (Sutartyje nurodytu el. paštu) informuoti Paslaugų teikėją apie pasikeitusius savo rekvizitus, teisinį statusą;
21.8.	tinkamai vykdyti visas kitas prievoles, nustatytas Sutartyje, jos prieduose, teisės aktuose, taikomuose šių Paslaugų teikimui, ir (ar) kylančias iš šios Sutarties esmės.

### PASLAUGŲ TEIKĖJO TEISĖS IR PAREIGOS

22.	Paslaugų teikėjas turi teisę:
22.1.	reikalauti, kad Paslaugų gavėjas pateiktų visą Sutarties vykdymui reikalingą informaciją ne vėliau kaip per 5 (penkias) darbo dienas po to, kai yra gaunamas atitinkamas Paslaugų teikėjo paklausimas, arba per papildomai suteiktą terminą, numatytą Sutartyje;
22.2.	reikalauti, kad Paslaugų gavėjas sumokėtų už tinkamai suteiktas kokybiškas Paslaugas Sutartyje bei jos prieduose nurodyta tvarka, sąlygomis ir terminais;
22.3.	reikalauti, kad Paslaugų gavėjas Paslaugų teikimo tikslais užtikrintų tinkamą bendradarbiavimą su SAULĖ IS ir sistemų ar registrų, su kuriais SAULĖ IS turi sukurtas integracijas, valdytojais, tvarkytojais ar priežiūros paslaugas teikiančiais subjektais;
22.4.	vienašališkai nutraukti Sutartį joje nustatyta tvarka;
22.5.	reikalauti sumokėti delspinigius, numatytus Sutartyje;
22.6.	kitos Paslaugų teikėjo teisės, nurodytos Sutartyje, jos prieduose, teisės aktuose, taikomuose šių Paslaugų teikimui, ir (ar) kyla iš šios Sutarties esmės.
23.	Paslaugų teikėjas įsipareigoja:
23.1.	Sutartyje numatytas Paslaugas pradėti teikti iš karto po Sutarties įsigaliojimo dienos. Paslaugos teikiamos Sutarties 5 punkte nustatyta tvarka Šalių patvirtintame Sutarties vykdymo plane–grafike numatytais terminais, visomis įmanomomis priemonėmis siekti Paslaugas teikti laiku. Jei Paslaugų teikėjas nevykdo ar netinkamai vykdo Sutartyje bei jos prieduose numatytų įsipareigojimų, Paslaugų teikėjas įsipareigoja atlyginti Paslaugų gavėjui visus Paslaugų gavėjo patirtus nuostolius;
23.2.	suteikti tinkamas, kokybiškas, Sutartyje, Techninėje specifikacijoje, Paslaugų teikėjo pasiūlyme nurodytus reikalavimus ir geriausias informacinių technologijų praktikas atitinkančias Paslaugas, atsakyti už kokybišką, Sutarties ir jos priedų reikalavimus atitinkančių Paslaugų teikimą; atlikdamas technologinio sprendimo, numatyto Paslaugų teikėjo pasiūlyme, konfigūravimo darbus laikytis gamintojo rekomendacijų, intuityvumo, ergonomiškumo, gerųjų informacinių technologijų našumo, saugumo principų;
23.3.	užtikrinti, kad Paslaugas teiks viešojo pirkimo konkurse pasiūlyti specialistai, kurie gali būti pakeisti dėl objektyvių priežasčių (atostogų, ligos atvejais, nutrūkus darbo santykiams su Paslaugų teikėju ir pan.) ir tik Paslaugų gavėjui raštu pritarus Sutartyje ir viešojo pirkimo konkurso sąlygose numatyta tvarka, taip pat kad pasiūlyti specialistai mokės lietuvių kalbą, o tuo atveju, jei specialistas nemoka lietuvių kalbos, Paslaugų teikėjas užtikrins vertimo žodžiu ir raštu paslaugas. Paslaugų teikėjas įsipareigoja pateikti Paslaugų gavėjui specialistų, pasiūlytų viešojo pirkimo konkurse ir dalyvausiančių Sutarties vykdyme, pasirašytus Sutarties 3 priede pateiktos formos konfidencialumo, ir SAULĖ IS duomenų saugos reikalavimų laikymosi pasižadėjimus bei Sutarties 8 priede Duomenų tvarkymo sutartį. Sutartyje numatyta tvarka pasikeitus specialistams, atsakingiems už Sutarties vykdymą, ši sąlyga lieka galioti naujų specialistų atžvilgiu. Paslaugų teikėjo ir jo specialistų konfidencialumo ir SAULĖ IS duomenų saugos reikalavimų laikymosi įsipareigojimai lieka galioti neribotą laiką nuo šios Sutarties įvykdymo ar nutraukimo momento;
23.4.	Sutartyje numatyta tvarka gavęs Paslaugų gavėjo prašymą pakeisti viešojo pirkimo konkurse pateiktą specialistą, Paslaugų teikėjas įsipareigoja pakeisti šį specialistą. Paslaugų teikėjo iniciatyva viešojo pirkimo konkurse pasiūlytas ir Sutarties vykdyme dalyvaujantis specialistas gali būti pakeistas dėl objektyvių priežasčių ir tik Paslaugų gavėjo raštišku sutikimu. Naujai siūlomas specialistas turi atitikti viešojo pirkimo konkurse atitinkamam specialistui numatytus kvalifikacijos reikalavimus ir jei keičiamo specialisto patirtis buvo vertinama ekonominio naudingumo vertinimo metu, tai naujai siūlomas specialistas turi turėti ne prastesnę už keičiamo specialisto patirtį; 
23.5.	vykdant Sutartį visą gautą informaciją ir (ar) duomenis naudoti tik šia Sutartimi prisiimtų įsipareigojimų vykdymui, Techninėje specifikacijoje numatytų Paslaugų teikimui, viešojo pirkimo tikslo pasiekimui. Paslaugų teikėjas užtikrina, kad visą gautą informaciją ir (ar) duomenis naudos tik tie Paslaugų teikėjo specialistai, kurie buvo pasiūlyti viešojo pirkimo konkurso metu arba buvo pakeisti šioje Sutartyje numatyta tvarka. Paslaugų teikėjas įsipareigoja atlyginti visus nuostolius, atsiradusius dėl šiame Sutarties punkte numatytos pareigos nevykdymo ar netinkamo vykdymo;
23.6.	visomis įmanomomis priemonėmis saugoti SAULĖ IS taikomosios programinės įrangos realizacijos, nustatymų, duomenų mainų integracijų, kitos su SAULĖ IS susijusių duomenų ir (ar) informacijos bei SAULĖ IS esančių duomenų, įskaitant, bet neapsiribojant asmens duomenų, konfidencialumą, vientisumą, jų nekopijuoti, nekeisti, nenaikinti, neplatinti, neviešinti ar jokiu būdu neatskleisti ar neperduoti tretiesiems asmenims, jų nekopijuoti komerciniais, asmeniniais ar kitais tikslais. Paslaugų teikėjas įsipareigoja atlyginti visus nuostolius, atsiradusius dėl šiame Sutarties punkte numatytos pareigos nevykdymo ar netinkamo vykdymo;
23.7.	teikiant Paslaugas, laikytis SAULĖS IS duomenų saugos nuostatuose, kituose SAULĖ IS saugumo politiką įgyvendinančiuose dokumentuose, teisės aktuose įtvirtintų reikalavimų, gerosios informacinių technologijų saugos reikalavimų ir praktikos. Visi po Sutarties įsigaliojimo dienos priimti informacinės sistemos saugos užtikrinimą reglamentuojančių teisės aktų pakeitimai ar/ir papildymai galioja Sutarties Šalims be atskiro Šalių susitarimo;
23.8.	perduoti Paslaugų gavėjo nuosavybėn be apribojimu visus etapų, už kuriuos yra atliekamas mokėjimas, ir visus Paslaugų teikimo rezultatus, įskaitant, bet neapsiribojant technologinio sprendimo išeities tekstus prieinamus redagavimui (neuždarytus), technologinio sprendimo naudojimui reikiamas licencijas, ir visas teises į juos, įskaitant, bet neapsiribojant autorines, kitas intelektinės ar pramoninės nuosavybės teises, visus Techninėje specifikacijoje numatytus dokumentus joje numatytomis formomis ir visas teises į juos nuo atitinkamai suteiktų tarpinių ir (ar) galutinio Paslaugų rezultatų perdavimo-priėmimo akto pasirašymo momento;
23.9.	vadovaudamasis Techninės specifikacijos reikalavimais Paslaugų gavėjui neatlygintinai perduoti Sutarties metu sukurtos SAULĖ IS išeities tekstus prieinamus redagavimui (neuždarytus);
23.10.	įvykdžius Sutartį, nedelsiant, bet ne vėliau kaip per 5 (penkias) darbo dienas, sunaikinti visus dokumentus, duomenis ir informaciją, gautą vykdant Sutartį ar susijusią su jos vykdymu ir pateikti Paslaugų gavėjui tai patvirtinančią deklaraciją ar lygiavertį dokumentą. Paslaugų teikėjas įsipareigoja atlyginti visus Paslaugų gavėjo nuostolius, atsiradusius dėl šiame Sutarties papunktyje numatytos pareigos nevykdymo ar netinkamo vykdymo;
23.11.	užtikrinti konfidencialumą visą Sutarties vykdymo laikotarpį bei neribotą laiką po jo. Paslaugų teikėjas ir (ar) jo Sutarties vykdymui pasitelkti subtiekėjai, darbuotojai, specialistai, ekspertai neturi teisės viešinti ar kitokiu būdu atskleisti ar perduoti tretiesiems asmenims, išskyrus šiame punkte numatytą atvejį, jam Sutarties vykdymo metu sužinotos ar perduotos informacijos ir (ar) duomenų, taip pat neturi teisės Sutarties vykdymui gautą informaciją ir (ar) duomenis naudoti asmeniniams ar trečiųjų asmenų poreikiams. Visa Paslaugų gavėjo Paslaugų teikėjui suteikta informacija ir (ar) duomenys ar vykdant Sutartį sužinota minėta informacija ir (ar) duomenys laikomi konfidencialiais. Šiame papunktyje numatyti konfidencialumo įsipareigojimai netaikomi Sutarties vykdymo metu sužinotą informaciją ir (ar) duomenis atskleidžiant, kai jos atskleidimo pareiga numatyta Lietuvos Respublikos teisės aktuose;
23.12.	Paslaugų gavėjui ir / ar Techniniam prižiūrėtojui paprašius, neatlygintinai per Paslaugų gavėjo ir / ar Techniniam prižiūrėtojui nustatytą terminą (ne trumpesnį kaip 3 (trys) darbo dienos) raštu pateikti visą ir išsamią informaciją apie Sutarties vykdymą ir/ar Paslaugų teikimo eigą;
23.13.	sumokėti baudą Sutartyje numatyta tvarka;
23.14.	atlyginti Paslaugų gavėjui nuostolius, patirtus dėl Sutartyje numatytų įsipareigojimų nevykdymo ar Sutarties pažeidimo;
23.15.	ne vėliau kaip per 5 (penkias) dienas nuo Sutarties įsigaliojimo dienos paskirti asmenį ryšiams su Paslaugų gavėju palaikyti ir apie jo paskyrimą informuoti Paslaugų gavėją el. p. info@vpt.lt;
23.16.	tinkamai vykdyti visas prievoles, nustatytas Sutartyje, jos prieduose, teisės aktuose, taikomuose šių Paslaugų teikimui, ir (ar) kylančias iš šios Sutarties esmės.

### ŠALIŲ ATSAKOMYBĖ

24.	Už įsipareigojimų, prisiimtų Sutartimi, nevykdymą arba netinkamą vykdymą Šalys atsako įstatymų nustatyta tvarka, atsižvelgdamos į Sutartyje nustatytus ypatumus.
25.	 Paslaugų teikėjas atsako už visus pagal Sutartį prisiimtus įsipareigojimus, nepaisant to, ar jiems vykdyti bus pasitelkiami tretieji asmenys. Paslaugų teikėjas patvirtina, kad Sutarties vykdymui pasitelks konkurso pasiūlyme nurodytą (-us) subtiekėją (-us). Sutartyje nurodytus subtiekėjus galima keisti dėl objektyvių priežasčių raštu informavus apie tai Paslaugų gavėją ir gavus jo raštišką sutikimą. Keičiamų subtiekėjų kvalifikacija privalo atitikti viešojo pirkimo konkurso sąlygose nurodytus reikalavimus, turi būti pateikiami šių reikalavimų atitikimą pagrindžiantys dokumentai. Paslaugų teikėjas įsipareigoja, kad Sutartį vykdys tik tokią teisę turintys asmenys, net jeigu Paslaugų teikėjo kvalifikacija dėl teisės verstis atitinkama veikla nebuvo tikrinama pirkimo metu arba buvo tikrinama ne visa apimtimi.
26.	Jei Paslaugų teikėjas dėl savo kaltės vėluoja vykdyti Sutartyje ir jos prieduose numatytus įsipareigojimus Sutartyje ar jos prieduose numatyta tvarka nustatytais terminais (taip pat ir tarpinius), Paslaugų gavėjas be oficialaus įspėjimo ir neprarasdamas teisės į kitas savo teisių gynimo priemones pagal Sutartį pradeda skaičiuoti 0,02 procentų dydžio delspinigius nuo Sutarties 6 punkte nurodytos bendros Paslaugų kainos už kiekvieną termino praleidimo dieną. Apie delspinigių skaičiavimo pradžią Paslaugų gavėjas informuoja Paslaugų teikėją ne vėliau per 3 (tris) darbo dienas nurodydamas praleistus terminus.
27.	Jei ne dėl Paslaugų teikėjo kaltės Paslaugų gavėjas vėluoja sumokėti Paslaugų teikėjui už tinkamai ir kokybiškai suteiktas Paslaugas po tarpinių ar galutinio Paslaugų rezultatų perdavimo-priėmimo aktų pasirašymo ir (ar) Sutarties 10 punkte numatyta tvarka gauto Projekto įgyvendinimą kontroliuojančių institucijų patvirtinimo, Paslaugų teikėjas atitinkamai nuo Sutarties 10 punkte nurodyto termino pabaigos turi teisę be įspėjimo pradėti skaičiuoti 0,02 procentų dydžio delspinigius nuo Sutarties 9 punkte nurodyto tarpinio mokėjimo sumos už kiekvieną termino praleidimo dieną.
28.	Delspinigių sumokėjimas neatleidžia Šalių nuo Sutarties sąlygų vykdymo.
29.	Sutarties įvykdymas (vykdymas) turi būti užtikrintas besąlygiška ir neatšaukiama Lietuvos Respublikoje ar užsienyje registruoto banko ar kredito unijos garantija ar draudimo bendrovės laidavimu, ją bei visus lydinčius dokumentus (originalus) pateikiant ne vėliau kaip per 5 (penkias) darbo dienas nuo Sutarties pasirašymo dienos ir turi galioti visą Sutarties galiojimo terminą. Sutarties įvykdymo (vykdymo) užtikrinimas turi būti pateiktas pagal Sutarties 4 priede [Reikalavimai garantijoms ir laidavimo raštams] nustatytus reikalavimus. Užtikrinimas gali būti išduotas Paslaugų gavėjo arba Paslaugų teikėjo šalyje veikiančio subjekto, prieš tai gavus išankstinį Paslaugų gavėjo pritarimą dėl užtikrinimą išduodančio juridinio asmens pasirinkimo ir užtikrinimo formos ir turinio. Paslaugos gavėjas turi teisę atmesti užtikrinimą, gavęs informaciją, kad Sutarties įvykdymą (vykdymą) užtikrinantis juridinis asmuo tapo nemokus ar neįvykdė įsipareigojimų kitiems ūkio subjektams arba netinkamai juos vykdė. Užtikrinimas yra skirtas užtikrinti visų Paslaugų teikėjo sutartinių įsipareigojimų įvykdymą bei nuostolių, atsiradusių dėl Paslaugų teikėjo netinkamai vykdytų ar netinkamai įvykdytų Sutarties įsipareigojimų, atlyginimą, įskaitant delspinigių ir baudų mokėjimą. Sutarties įvykdymo (vykdymo) užtikrinimo vertė – ne mažesnė kaip 500 000 (penki šimtai tūkstančių) Eurų.
30.	Sutarties įvykdymo (vykdymo) užtikrinimas (originalas), Paslaugų teikėjui paprašius, grąžinamas pasibaigus jo galiojimo laikui arba Paslaugų teikėjui tinkamai įvykdžius visus sutartinius įsipareigojimus (priklausomai nuo to, kuris iš nurodytų įvykių bus ankstesnis).
31.	Jei Paslaugų teikėjas pažeidžia nustatytas prievoles pagal Sutartį ir/ar jos priedus, dalinai ar visiškai prievolių nevykdo (ar netinkamai jas vykdo), Paslaugų gavėjas pasinaudoja Sutarties įvykdymo (vykdymo) užtikrinimu. Paslaugų teikėjas, siekdamas toliau vykdyti Sutarties įsipareigojimus, privalo per 5 (penkias) darbo dienas pateikti Paslaugų gavėjui naują Sutarties sąlygų įvykdymo (vykdymo) garantiją/laidavimą ne mažesnei kaip Sutarties 30 punkte nurodytai sumai. Vėlesni Sutarties ar kitų su ja susijusių dokumentų pakeitimai ar papildymai neturės įtakos garanto/laidavimo įsipareigojimų pagal Sutarties sąlygų įvykdymo (vykdymo) garantiją/laidavimą vykdymui ar apimčiai ir neatleis garanto/laiduotojo nuo pilnutinio įsipareigojimų vykdymo. Jei Paslaugų teikėjas netinkamai, nekokybiškai, ne pagal Sutarties ir (ar) jos priedo reikalavimus vykdo prievoles pagal Sutartį ir/ar jos priedus, išskyrus Sutarties 26 punkte numatytus atvejus, Paslaugų gavėjas reikalauja sumokėti, o Paslaugų teikėjas, gavęs Paslaugų gavėjo reikalavimą raštu, privalo sumokėti 5 (penkių) procentų Sutarties 9 punkte nurodyto tarpinio mokėjimo dydžio baudą, kuri Šalių susitarimu yra laikoma minimaliais, teisingais, sąžiningais ir nekvestionuojamais (neginčijamais) Paslaugų gavėjo nuostoliais. Dalies šios baudos apmokėjimui Paslaugų gavėjas pasinaudoja Paslaugų teikėjo pateiktu Sutarties įvykdymo (vykdymo) užtikrinimu, numatytu Sutarties 29 punkte. Paslaugų gavėjas reikalavimą sumokėti baudą pateikia Paslaugų teikėjui raštu registruotu paštu Paslaugų teikėjo Sutartyje nurodytu adresu. Paslaugų gavėjo reikalavimas laikomas pateiktu Paslaugų teikėjui po 3 (trijų) darbo dienų nuo jo išsiuntimo registruotu paštu dienos. Paslaugų teikėjas privalo baudą pagal šią Sutarties nuostatą sumokėti į Sutartyje ar Paslaugų gavėjo reikalavime mokėti nurodytą Paslaugų gavėjo sąskaitą ne vėliau kaip per 14 (keturiolika) dienų nuo Paslaugų gavėjo reikalavimo mokėti pateikimo dienos. Paslaugų teikėjas įsipareigoja netinkamai vykdžius šiuos sutartinius įsipareigojimus mokėti Paslaugų gavėjui Sutarties 26 punkte numatytus delspinigius už kiekvieną termino vykdyti įsipareigojimus praleidimo dieną.

 ### NENUGALIMOS JĖGOS APLINKYBĖS

32.	Nė viena iš Šalių neatsako už visišką ar dalinį įsipareigojimų neįvykdymą, jeigu ji įrodo, kad įsipareigojimų neįvykdė dėl nenugalimos jėgos (force majeure) aplinkybių, kurių ji negalėjo kontroliuoti bei protingai numatyti Sutarties sudarymo metu, ir negalėjo užkirsti kelio šioms aplinkybėms ar pasekmėms atsirasti.
33.	Šalis, negalinti vykdyti savo įsipareigojimų, dėl nenugalimos jėgos (force majeure) aplinkybių, privalo nedelsdama apie tai raštu pranešti kitai Šaliai, nurodydama aplinkybes, kurios trukdo jai vykdyti sutartinius įsipareigojimus, ir sutartinius įsipareigojimus, kurių ji negalės vykdyti. Tokiu atveju prievolių vykdymas sustabdomas, kol išnyks minėtos aplinkybės. Jei šio pranešimo kita Šalis negauna per 5 (penkias) kalendorines dienas po to, kai Sutarties neįvykdžiusi Šalis sužinojo ar turėjo sužinoti apie nenugalimą jėgą lemiančias aplinkybes, tai pastaroji Šalis privalo atlyginti kitai Šaliai dėl negauto pranešimo susidariusius nuostolius.
34.	Nenugalimos jėgos (force majeure) aplinkybės nustatomos, vadovaujantis Lietuvos Respublikos civiliniu kodeksu, toliau – Civilinis kodeksas, ir Atleidimo nuo atsakomybės esant nenugalimos jėgos (force majeure) aplinkybėms taisyklėmis, patvirtintomis Lietuvos Respublikos Vyriausybės 1996 m. liepos 15 d. nutarimu Nr. 840 „Dėl Atleidimo nuo atsakomybės esant nenugalimos jėgos (force majeure) aplinkybėms taisyklių patvirtinimo“.
35.	Nenugalima jėga (force majeure) nelaikomos Šalies veiklai turėjusios įtakos aplinkybės, į kurių galimybę Šalys, sudarydamos Sutartį, atsižvelgė, t. y. Lietuvoje, jos ūkyje pasitaikančios aplinkybės, sąlygos, valstybės ar savivaldos institucijų sprendimai, sukėlę bet kurios iš Šalių reorganizavimą, privatizavimą, likvidavimą, veiklos pobūdžio pakeitimą, stabdymą (trukdymą), kitos aplinkybės, kurios turėtų būti laikomos ypatingomis, bet Lietuvoje Sutarties sudarymo metu yra tikėtinos. Nenugalima jėga (force majeure) taip pat nelaikoma tai, kad rinkoje nėra reikalingų prievolei vykdyti prekių, paslaugų, Šalis neturi reikiamų finansinių išteklių arba Šalies kontrahentai pažeidžia savo prievoles.
36.	Pasibaigus nenugalimą jėgą lemiančioms aplinkybėms, Šalis, dėl nenugalimos jėgos negalėjusi vykdyti savo įsipareigojimų, privalo nedelsdama pranešti apie tai kitai Šaliai ir atnaujinti savo įsipareigojimų vykdymą. Tais atvejais, kai dėl nenugalimos jėgos Šalis nevykdo savo sutartinių įsipareigojimų daugiau kaip 30 (trisdešimt) kalendorinių dienų, kita Šalis turi teisę nedelsdama vienašališkai nutraukti Sutartį, pranešdama kitai Šaliai apie tai raštu.

### SUTARTIES GALIOJIMAS

37.	Sutartis įsigalioja nuo Sutarties įvykdymo užtikrinimo, nurodyto Sutarties 30 punkte, pateikimo Paslaugų gavėjui Sutartyje numatyta tvarka dienos ir galioja 8 (aštuonis) metus nuo Sutarties įsigaliojimo dienos.
38.	Vienai Šaliai pažeidus Sutartį, kita Šalis Sutartyje nustatyta tvarka turi teisę rinktis vieną ar kelis iš šių savo teisių gynimo būdų:
38.1.	reikalauti kitos Šalies įvykdyti sutartinius įsipareigojimus;
38.2.	reikalauti atlyginti nuostolius;
38.3.	reikalauti sumokėti Sutartyje nustatytus delspinigius, baudas;
38.4.	vienašališkai nutraukti Sutartį.
39.	Paslaugų gavėjas, Paslaugų teikėjui pažeidus Sutartį turi teisę be Sutarties 38 punkte numatytų savo teisių gynimo būdu pasinaudoti Sutarties 31 punkte numatytų savo teisių gynimo būdų ir (ar) pasinaudoti Sutarties 29 numatytu Sutarties įvykdymo užtikrinimu.
40.	Sutartis gali būti nutraukiama:
40.1.	rašytiniu abiejų Šalių susitarimu;
40.2.	vienašališkai Sutarties 38 ir 41 punktuose nustatyta tvarka ir terminais.
40.3.	Viešųjų pirkimų įstatymo 90 straipsnyje nustatytais atvejais, tvarka ir terminais.
41.	Atsižvelgiant į tai, kad Sutartyje numatytų Paslaugų teikimas Sutartyje ir jos prieduose nustatyta tvarka ir terminais lemia Projekto įgyvendinimą laiku ir tinkamai, Projekto rezultatų pasiekimą ir viešojo intereso įgyvendinimą, visų Sutartyje, jos prieduose, teisės aktuose, taikomuose Paslaugų teikimui, ir (ar) iš Sutarties esmės kylančių Šalių įsipareigojimų vykdymas nustatytais terminais ir (ar) tvarka, laikomi esminiais ir jų pažeidimas laikomas esminiu Sutarties pažeidimu, kaip tai numatyta Civilinio kodekso 6.217 str. Tokiu atveju Šalis, prieš vienašališkai nutraukdama Sutartį, privalo raštu pareikalauti Sutartį pažeidusios Šalies pašalinti Sutarties nutraukimo pagrindą sudarančias aplinkybes (priežastis) per protingą terminą, kuris negali būti ilgesnis kaip 30 (trisdešimt) dienų, skaičiuojamų nuo reikalavimo įteikimo Šaliai dienos. Jeigu Šalis nepašalina per nustatytą terminą Sutarties nutraukimo pagrindą sudarančių aplinkybių (priežasčių) per Sutarties nutraukimą inicijuojančios Šalies reikalavime nurodytą terminą, Sutarties nutraukimą inicijuojanti Šalis turi teisę nedelsdama ir nesikreipdama į teismą ar kitą ginčus nagrinėjančią instituciją, vienašališkai nutraukti Sutartį apie tai informuodama prieš 5 (penkias) dienas kitą Šalį raštu (registruotu paštu Sutartyje nurodytu Sutartį pažeidusios Šalies adresu).
42.	Jei Šalys Sutartį nutraukia Šalių susitarimu, Šalių tarpusavio atsiskaitymų pagrindu laikoma faktiškai, tinkamai, iki Sutarties nutraukimo suteiktų Paslaugų, atitinkančių Sutarties bei jos priedų reikalavimus, kaina.
43.	Jei Sutarties 41 punkte numatyta tvarka vienašališkai Sutartis nutraukiama dėl Paslaugų teikėjo kaltės, įvertindamas tai, kad Paslaugų gavėjas nebegalės Projekto įgyvendinti laiku ir tinkamai ir pasiekti jame numatytų tikslų bei įgyvendinti viešąjį interesą, Paslaugų gavėjas reikalauja sumokėti, o Paslaugų teikėjas, gavęs Paslaugų gavėjo reikalavimą raštu, privalo sumokėti 40 (keturiasdešimties) procentų nuo bendros Paslaugų kainos, nurodytos Sutarties 6 punkte, dydžio baudą, kuri Šalių susitarimu yra laikoma minimaliais, teisingais, sąžiningais ir nekvestionuojamais (neginčijamais) Paslaugų gavėjo nuostoliais. Dalies šios baudos apmokėjimui Paslaugų gavėjas pasinaudoja Paslaugų teikėjo pateiktu Sutarties vykdymo užtikrinimu, numatytu Sutarties 29 punkte. Paslaugų gavėjas reikalavimą sumokėti baudą pateikia Paslaugų teikėjui raštu (registruotu paštu Paslaugų teikėjo Sutartyje nurodytu adresu) kartu su Sutarties 41 punkte numatytu pranešimu apie vienašališką Sutarties nutraukimą. Paslaugų teikėjas privalo baudą pagal šią Sutarties nuostatą, kiek tai nepadengia pateiktas Sutarties įvykdymo (vykdymo) užtikrinimas, sumokėti į šioje Sutartyje ar Paslaugų gavėjo reikalavime mokėti nurodytą Paslaugų gavėjo sąskaitą ne vėliau kaip per 10 (dešimt) kalendorinių dienų nuo Sutarties nutraukimo dienos. Paslaugų teikėjas įsipareigoja netinkamai vykdžius šiame Sutarties punkte numatytus sutartinius įsipareigojimus sumokėti baudą bei atlyginti Paslaugų gavėjui visus jo patirtus nuostolius.
44.	Jei Sutarties 41 punkte numatyta tvarka vienašališkai Sutartis nutraukiama dėl Paslaugų teikėjo kaltės, Paslaugų gavėjas turi teisę reikalauti nuostolių atlyginimo, kiek tai neatlygina Sutarties 43 punkte numatyta bauda.
45.	 Jei Sutarties 41 punkte numatyta tvarka vienašališkai Sutartis nutraukiama dėl Paslaugų gavėjo kaltės, Paslaugų gavėjas įsipareigoja sumokėti Paslaugų teikėjui už faktiškai, tinkamai suteiktas Paslaugas, atitinkančias Sutarties bei jos priedų reikalavimus.
46.	Jei Sutartis nutraukiama Paslaugų gavėjo iniciatyva dėl Paslaugų teikėjo kaltės, Paslaugų gavėjas Sutarties 43 punkte numatytą baudą ir kitus patirtus nuostolius, kiek jų nepadengia Sutarties 43 punkte numatyta bauda ir Paslaugų teikėjo pateiktas Sutarties įvykdymo (vykdymo) užtikrinimas, gali išskaičiuoti iš Paslaugų teikėjui mokėtinų sumų.
47.	Nutraukus Sutartį ar jai pasibaigus, lieka galioti Sutarties ir jos priedų nuostatos, susijusios su atsakomybe, atsiskaitymais tarp Šalių pagal Sutartį ir konfidencialumo bei informacijos ir duomenų sunaikinimo įsipareigojimais.

### SUBTIEKĖJŲ (SUBTEIKĖJŲ) IR (AR) SPECIALISTŲ KEITIMO PAGRINDAI IR TVARKA
48.	Paslaugų teikėjas patvirtina, kad Sutarties vykdymui subtiekėjo (-ų) nepasitelks / Paslaugų teikėjas Sutarties vykdymui pasitelks subtiekėją (-us): _____________________________.
49.	Jei Paslaugų teikėjas Sutarties vykdymui subtiekėjo (-ų) nepasitelkia (Sutarties 48 punktas), Sutarties nuostatos dėl subtiekėjo (-ų) keitimo taikomos tuo atveju, jei iškyla poreikis keisti naujus subtiekėjus, kuriuos, vadovaujantis Sutartyje nustatyta tvarka, Paslaugų teikėjas pasitelks jau Sutarties vykdymo metu.
50.	Paslaugų teikėjas atsako už visus pagal Sutartį prisiimtus įsipareigojimus, nepaisant (bet neapsiribojant) to, ar Sutarties vykdymui pasitelkiami subtiekėjai.
51.	Ne vėliau negu Sutartis pradedama vykdyti, Paslaugų teikėjas įsipareigoja Paslaugų gavėjui pranešti tuo metu žinomo (-ų) subtiekėjo (-ų) pavadinimą (-us), kontaktinius duomenis ir jo (-ų) atstovus. Taip pat Paslaugų teikėjas privalės informuoti apie minėtos informacijos pasikeitimus visu Sutarties vykdymo metu, taip pat ir apie naujus subtiekėjus, kuriuos jis, vadovaujantis Sutartyje nustatyta tvarka, sieks pasitelkti jau Sutarties vykdymo metu.
52.	Paslaugų teikėjas, vykdydamas Sutartį, negali keisti pasitelkto (-ų) subtiekėjo (-ų), pasitelkti naujo (-ų) subtiekėjo (-ų), kurio (-ių) pajėgumais rėmėsi, taip pat pasitelkti naujo (-ų) subtiekėjo (-ų) visam arba iki Sutarties pabaigos likusiam terminui be Paslaugų gavėjo sutikimo.
53.	Paslaugų teikėjo subtiekėjas (-ai) gali būti keičiamas (-i) tik šiais atvejais:
53.1.	 kai Paslaugų teikėjo subtiekėjas (-ai) bankrutuoja, yra likviduojamas ar susidaro analogiška situacija;
53.2.	 kai Paslaugų teikėjo subtiekėjas (-ai) dėl objektyvių priežasčių (nutrūkus teisiniams santykiams su Paslaugų teikėju, subtiekėjui atsisakius vykdyti įsipareigojimus, netinkamai vykdant įsipareigojimus teikti Paslaugas, dėl sveikatos būklės, mirties ir pan.) nebegali vykdyti visų ar dalies Sutartimi prisiimtų įsipareigojimų.
54.	Paslaugų teikėjas, siekdamas pakeisti subtiekėją (-us) kurio pajėgumais Pirkimo metu rėmėsi, turi raštu informuoti Paslaugų gavėją ne vėliau kaip prieš 3 (tris) darbo dienas ir gauti Paslaugų gavėjo raštišką sutikimą. Naujas subtiekėjas privalo atitikti visus atitinkamam subtiekėjui Pirkimo dokumentuose nustatytus kvalifikacijos reikalavimus ir turi nebūti nurodytų tiekėjų pašalinimo pagrindų. Paslaugų teikėjas privalo pateikti naujo subtiekėjo kvalifikacijos atitiktį ir pašalinimo pagrindų nebuvimą patvirtinančius dokumentus.
55.	Jeigu Paslaugų teikėjas Sutarties vykdymo metu nori pasitelkti naują (-us) subtiekėją (-us), kuris (-ie) nebuvo nurodytas (-i) Tiekėjo Pirkimui teiktame pasiūlyme, jis privalo apie tai raštu informuoti Paslaugų gavėją ne vėliau kaip prieš 3 (tris) darbo dienas ir gauti Paslaugų gavėjo raštišką sutikimą. Naujas subtiekėjas privalo atitikti visus atitinkamam subtiekėjui Pirkimo dokumentuose nustatytus kvalifikacijos reikalavimus ir turi nebūti nurodytų tiekėjų pašalinimo pagrindų. Paslaugų teikėjas privalo pateikti naujo subtiekėjo kvalifikacijos atitiktį ir pašalinimo pagrindų nebuvimą patvirtinančius dokumentus.
56.	Paslaugų gavėjui sutikus su subtiekėjo (-ų) pakeitimu/naujo subtiekėjo pasitelkimu, Paslaugų gavėjas su Paslaugų teikėju raštu sudaro susitarimą dėl subtiekėjo (-ų) pakeitimo/naujo subtiekėjo pasitelkimo, raštu sudaro susitarimą, kurį pasirašo abi Šalys. Šis susitarimas yra neatskiriama Sutarties dalis.
57.	Paslaugų teikėjo specialistai gali būti pakeisti tik gavus išankstinį rašytinį Paslaugų gavėjo sutikimą, šiais atvejais:
57.1.	 Paslaugų teikėjo iniciatyva dėl objektyvių priežasčių (atostogų, ligos, nutrūkus darbo santykiams), pateikus duomenis apie numatomus naujai skirti specialistus bei jų kvalifikaciją patvirtinančius dokumentus;
57.2.	 Paslaugų gavėjo iniciatyva, jei Paslaugų gavėjas yra pagrįstai nepatenkintas Paslaugų teikėjo Sutarties vykdymui paskirtu specialistu (-ais), raštu pateikus prašymą pakeisti specialistą, nurodant motyvus.
58.	Paslaugų teikėjas, norėdamas pakeisti ar pasitelkti naują specialistą, turi raštu informuoti Paslaugų gavėją prieš 3 (tris) darbo dienas ir gauti Paslaugų gavėjo raštišką sutikimą. Naujai paskirtas specialistas (-ai) turi turėti ne žemesnę, nei Pirkimo dokumentuose ir Paslaugų teikėjo pateiktame Pasiūlyme nurodytą (į kurią buvo atsižvelgta vertinant pasiūlymą), kvalifikaciją ir patirtį. Paslaugų teikėjas, privalo pateikti visus dokumentus, pagrindžiančius atitiktį Pirkimo dokumentuose atitinkamam specialistui nustatytiems kvalifikacijos reikalavimams. Naujas specialistas gali pradėti dirbti nuo Paslaugų gavėjo raštiško sutikimo davimo datos.
59.	Subtiekėjo (-ų) ar Paslaugų teikėjo specialistų pasitelkimas ar keitimas be Paslaugų gavėjo sutikimo, laikomas esminiu Sutarties pažeidimu.

### KITOS SĄLYGOS

60.	Sutarties sąlygos Sutarties galiojimo laikotarpiu gali būti keičiamos vadovaujantis Viešųjų pirkimų įstatymo 89 straipsnio nuostatomis.
61.	Iš Paslaugų gavėjo pusės už Sutarties vykdymą atsakingas Marius Žemaitis, o už Sutarties ir jos pakeitimų paskelbimą pagal Viešųjų pirkimų įstatymo 86 straipsnio 9 dalies nuostatas atsakingas Sonata Griežė.
62.	Sutarties sąlygų keitimą gali inicijuoti bet kuri iš Šalių, pateikdama kitai Šaliai atitinkamą prašymą bei jį pagrindžiančius dokumentus. Šalis, gavusi tokį prašymą, privalo jį išnagrinėti per 20 (dvidešimt) dienų ir kitai Šaliai pateikti motyvuotą raštišką atsakymą.
63.	Visi ginčai, kylantys iš Sutarties, sprendžiami gera valia ir bendru Sutarties Šalių susitarimu. Nepavykus ginčo išspręsti derybomis per 30 (trisdešimt) dienų nuo derybų pradžios, bet koks ginčas sprendžiamas Lietuvos Respublikos teismuose. Derybų pradžia laikoma diena, kurią viena iš Sutarties šalių pateikė prašymą raštu kitai šaliai su siūlymu pradėti derybas.
64.	Sutarčiai aiškinti ir ginčams spręsti taikoma Lietuvos Respublikos teisė.
65.	Šalių tarpusavio santykiai, neaptarti Sutartyje, reguliuojami Civilinio kodekso ir kitų teisės aktų nustatyta tvarka.
66.	Sutartis sudaryta lietuvių kalba 2 (dviem) egzemplioriais, turinčiais vienodą teisinę galią, po vieną egzempliorių kiekvienai Šaliai. Šalys pasirašo kiekviena Sutarties lape.
67.	Sutarties neatskiriami priedai:
67.1.	1 priedas – Techninė specifikacija;
67.2.	2 priedas – Paslaugų teikėjo pasiūlymas;
67.3.	3 priedas – Konfidencialumo ir pasižadėjimo laikytis SAULĖ IS duomenų saugos reikalavimų forma;
67.4.	4 priedas – Sutarties įvykdymo užtikrinimo forma;
67.5.	5 priedas – Sutarties kainodara ir mokėjimo grafikas;
67.6.	6 priedas – Projekto vykdymo reglamentas;
67.7.	7 priedas – Sutarties vykdymo planas – grafikas;
67.8.	8 priedas – Duomenų tvarkymo sutartis.

### X. ŠALIŲ REKVIZITAI

PASLAUGŲ GAVĖJAS       Pavadinimas)........................................       Juridinio   asmens  kodas   ...........................   (Buveinės   adresas)   Tel. +370   Elektroninis   paštas:   Faks. +370    A. s.    (Bankas,   kodas).........................................        Pasirašančio   asmens pareigos            _____________________________   Vardas,   pavardė   A.V. | PASLAUGŲ TEIKĖJAS       (Pavadinimas)........................................       Juridinio   asmens  kodas   ...........................   (Buveinės   adresas)   Tel. +370   Elektroninis   paštas:   Faks. +370    A. s.    (Bankas,   kodas).........................................        Pasirašančio   asmens pareigos            _____________________________   Vardas,   pavardė   A.V.
-- | --


